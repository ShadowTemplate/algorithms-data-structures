Alan Turing
Da Wikipedia, l'enciclopedia libera.
Alan Turing (1927 circa)

Alan Mathison Turing (Londra, 23 giugno 1912 – Wilmslow, 7 giugno 1954) è stato un matematico, logico e crittografo britannico, considerato uno dei padri dell'informatica e uno dei più grandi matematici del XX secolo.
Alan Turing giovane sportivo
Ritratto in ardesia di Turing al Bletchley Park. Sullo sfondo, inquadrata, una foto di Turing a 39 anni

Il suo lavoro ebbe vasta influenza sullo sviluppo dell'informatica, grazie alla sua formalizzazione dei concetti di algoritmo e calcolo mediante la macchina di Turing, che a sua volta ha svolto un ruolo significativo nella creazione del moderno computer. Per questi contributi Turing è solitamente considerato il padre della scienza informatica e dell'intelligenza artificiale.

Fu anche uno dei più brillanti crittoanalisti che operavano in Inghilterra, durante la seconda guerra mondiale, per decifrare i messaggi scambiati da diplomatici e militari delle Potenze dell'Asse. Durante la Seconda Guerra Mondiale Turing lavorò infatti a Bletchley Park, il principale centro di crittoanalisi del Regno Unito, dove ideò una serie di tecniche per violare i cifrari tedeschi, incluso il metodo della Bomba, una macchina elettromeccanica in grado di decodificare codici creati mediante la macchina Enigma.

Omosessuale, morì suicida a soli 41 anni, probabilmente in seguito alle persecuzioni subite da parte delle autorità britanniche a causa della sua omosessualità. Nel 1952 era stato infatti dichiarato colpevole di "grave indecenza" per essere stato sorpreso in rapporti sessuali con un altro uomo e condannato alla castrazione chimica. In suo onore la Association for Computing Machinery (ACM) ha creato nel 1966 il Turing Award, massima riconoscenza nel campo dell'informatica, dei sistemi intelligenti e dell'intelligenza artificiale.
Indice

    1 Infanzia e giovinezza
    2 Il lavoro come crittografo
    3 Scuse tardive
    4 Alan Turing nella letteratura, nel teatro e nel cinema
    5 Onorificenze
    6 Note
    7 Bibliografia
    8 Voci correlate
    9 Altri progetti
    10 Collegamenti esterni

Infanzia e giovinezza

Turing venne concepito in India, durante uno dei frequenti viaggi di suo padre, Julius Mathison Turing, membro del Indian Civil Service. Sia Julius sia sua moglie, Ethel Sara Stoney, madre del futuro Alan Turing, decisero tuttavia che il piccolo dovesse nascere sul suolo inglese. Tornarono quindi a Londra dove il 23 giugno 1912 nacque Alan Mathison Turing.